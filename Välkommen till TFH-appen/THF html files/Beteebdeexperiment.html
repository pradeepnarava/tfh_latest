<html>
<head>
</head>
<body>
   
 
 <span style="font-size:15px; font-face: Garamond;">Att utföra beteendeexperiment innebär att man praktiskt testar sina egna tankar och föreställningar som bidrar till rädsla och ångest. Om du till exempel tycker att det vore jobbigt att säga fel när du pratar med andra människor, så testar du helt enkelt att göra just det. Här är ett par fler exempel på beteendeexperiment:
	</span>
    <div style="height:50px;"></div>
	<span style="font-size:15px; font-face: Garamond;">Rädsla – ”Tänk vad pinsamt det vore om jag spillde ut ett glas vatten på fikarasten på jobbet” Experiment – Spill med mening ut ett glas vatten under fikarasten och se hur dina arbetskamrater reagerar.
		
		</span>
	    <div style="height:10px;"></div>
	
		<span style="font-size:15px; font-face: Garamond;">Rädsla – ”Jag kommer att göra bort mig fullständigt på arbetsintervjun imorgon, det kommer bli hemskt”
			
		Experiment – Gå på arbetsintervjun och se vad som händer.

			</span>
		    <div style="height:10px;"></div>
		
			<span style="font-size:15px; font-face: Garamond;">Rädsla – ”Om jag blir generad bland andra människor så kommer de att skratta åt mig och tycka att jag är pinsam”
				
Experiment – Måla dig med rouge i ansiktet så att du ser generad ut, eller spring i trappor tills du blir riktigt andfådd och röd i ansiktet, gå sedan bland folk och se vad som händer.

				</span>
			    <div style="height:10px;"></div>
			
				<span style="font-size:15px; font-face: Garamond;">Då du planerar lämpliga experiment är det viktigt att du väljer situationer där du inte har så mycket att förlora. Det kanske inte är en bra idé att komma sent till jobbet för att se hur din chef reagerar, till exempel. Försök hitta experiment där det värsta som skulle kunna hända är att du tillfälligt skulle riskera att känna dig lite generad eller obekväm till mods.

					</span>
				    <div style="height:10px;"></div>
				
					<span style="font-size:15px; font-face: Garamond;">Glöm inte: ju fler sociala risker du är villigt att ta, desto oftare kommer du att märka att experimenten lönar sig. Väldigt ofta är det inte alls så farligt som man tänker sig, men ibland kanske du får rätt i dina förutsägelser om hur hemskt det skulle vara. Om du inte tar några risker alls riskerar du ju inte heller att bli avvisad – men du förlorar samtidigt möjligheten att uppleva de stora fördelar som kommer med de sociala riskerna (som att få ett nytt jobb eller förbättrade vänskapsrelationer exempelvis). Genom upprepade beteendeexperiment är det möjligt att du kommer att kunna motbevisa många tankar och föreställningar som bidrar till rädsla och ångest.

						</span>
					    <div style="height:10px;"></div>
	
	<span style="font-size:15px; font-face: Garamond;font-weight:Blod;">̈vning: Beteendeexperiment
			</span>
		    <div style="height:10px;"></div>
		
		
		<span style="font-size:15px; font-face: Garamond;">	I övningen ”Beteendeexperiment” kommer du att få utforma egna beteendeexperiment. Om du gör övningen med en behandlare kan ni tillsammans hjälpas åt att utforma dem. Själva formuläret består av fem fält, där du fyller i de tre första innan experimentet och de två sista efter experimentet:
			1. Datum
			Här fyller du i datumet inför experimentet så att du kan se tillbaka på det i efterhand och minnas vad som hände.
			2. Ditt experiment
			Beskriv situationen och de handlingar du vill testa. Du kan skriva exempelvis ”Jag vill testa att hålla ett tal på min systers födelsedagsmiddag” eller ”Gå på ICA och handla utan pengar på kortet när det är lång kö”.
			3. Förutsägelser och tankar inför
			Beskriv dina rädslor eller ångest inför situationen. Vad tror du kommer att hända? Vad skulle kännas jobbigt? Har du någon negativ automatisk tanke om ditt beteende? Du kan exempelvis skriva ”Jag tror att jag kommer att börja stamma och bli generad när jag håller talet”. Om du vill kan du skatta din rädsla eller ångest mellan 0- 100.
			4. Resultat
			När du har genomfört experimentet beskriver du här vad som verkligen hände. Vad lade du märke till? Stämmer det överens med vad du trodde skulle hända? Kändes det bättre eller sämre än du trodde innan?
			5. Lärdomar
			Utifrån resultatet av experimentet beskriver du här vad du kan dra för lärdomar. Hur starkt tror du på dina ursprungliga antaganden nu? Har du lärt dig någonting nytt och vill du förändra något nu? Kanske var det inte så hemskt som du hade trott, då kommer du sannolikt inte att oroa dig för det lika mycket nästa gång du hamnar i en liknande situation.
			Du sparar som vanligt genom att klicka på ”Spara”-knappen och skapar ett nytt formulär med ”Nytt”-knappen om du vill registrera en ny situation. Om du vill dela svaren till exempel till en e-postadress så använder du ”Skicka”-knappen. De understrukna orden i frågorna är snabblänkar som hjälper dig att lösa uppgiften, till exempel genom att förklara begreppet eller föreslå svarsalternativ. Om du ändå känner dig osäker kan du när som helst gå tillbaka hit och läsa på igen.
			Lycka till!
			</span>
		    <div style="height:40px;"></div>

</body>
</html>