<html>
<head>
</head>
<body>
   
 
 <span style="font-size:15px; font-face: Garamond;">En central del inom KBT-behandling är att bli medveten om olika mer eller mindre omedvetna tankemönster och beteenden som begränsar våra liv. Många av våra tankar och beteenden sker automatiskt utan att vi lägger märke till dem. Du har säkert varit med om att du eller någon du känner har gjort någonting lite galet utan att tänka efter och kommit på sig själv: ”Varför har jag lagt tv-kontrollen i badrummet?” eller ”Varför borstar jag tänderna innan jag ätit?” Kroppen och tankarna har gått lite på ”autopilot” kan man säga.
	Detta är helt normalt, i grund och botten är den här automatiken faktiskt av godo för oss. Det hade tagit mycket energi och tid i anspråk om allting vi gjorde hade en uttalad tanke bakom sig: ”Nu öppnar jag kylskåpet, nu tar jag ut osten, nu tar jag ut mjölken” och så vidare. Istället tänker vi kanske: ”Nu ska jag äta frukost” och så gör vi som vi brukar på morgonen. Först när någonting bryter mönstret stannar vi upp och tänker igen: ”Osten är slut. Äsch, jag tar skinka istället”.
	</span>
    <div style="height:50px;"></div>
	<span style="font-size:15px; font-face: Garamond;font-weight:Bold;">Negativa automatiska tankar – NAT
		
		</span>
	    <div style="height:10px;"></div>
		<span style="font-size:15px; font-face: Garamond;">Den här autopiloten är som sagt användbar för oss i de flesta lägen. Ibland kan dock det vara nyttigt att belysa olika automatiska tankebanor och beteendemönster, vissa av dem bidrar nämligen till att vi blir nedstämda eller känner ångest eftersom vi exempelvis nedvärderar oss själva eller undviker situationer.
		Tänk dig till exempel att du möter två personer på gatan som skrattar precis när de passerar dig. Du kan tolka det på en massa olika sätt. Kanske tänker du omedvetet att de skrattar åt dig, att de tycker att du är konstig eller att du har fula kläder. Samma situation som du upplever på ett sätt, kan en annan person uppfatta på ett helt annat sätt. Han eller hon kanske inte lägger någon värdering i det alls eller tänker ”Vad kul, de har roligt tillsammans”. Visst kan det vara så att de verkligen tycker att du är konstig, men mer sannolikt är att de skrattade åt någonting helt annat, inte sant? Dessutom, om de verkligen skrattar åt dig: gör det verkligen dig till en sämre människa? Måste du bry dig om vad de tycker eller kan du strunta i dem?
		Att tänka att de skrattar åt dig är ett exempel på en negativ automatisk tanke som gör att du nedvärderar dig själv och blir ledsen eller arg. Om du ofta tolkar händelser på det här sättet så skulle det kunna vara en bidragande orsak till din depression.
		En negativ automatisk tanke kan också innebära att du blir rädd eller nervös för en situation och därför undviker den, detta är vanligt bland personer som har problem med panikångest och social fobi. Ett exempel:
		
Tänk dig att du blir bjuden på en fest. De flesta hade nog uppfattat det som någonting positivt, att någon tycker om dig och vill att du ska komma på festen. En negativ automatisk tanke skulle i det här fallet kunna vara ”Jag blir bara bjuden för att de tycker synd om mig” eller ”Om jag går dit kommer alla att tycka att jag är tråkig”. Återigen, allt detta sker ofta utan att du ens hinner registrera de negativa tankar som far genom huvudet, det är därför de kallas för negativa automatiska tankar.
		
Negativa automatiska tankar är ett viktigt begrepp inom KBT. Det kommer att återkomma både i den här övningen och i övningar framöver. När negativa automatiska tankar (NAT) dyker upp i övningarna kan du klicka på förkortningen för att få en kort påminnelse om vad begreppet betyder, ifall du behöver fräscha upp minnet.
			</span>
		    <div style="height:40px;"></div>
<span style="font-size:15px; font-face: Garamond;font-weight:Bold;">Flykt-, undvikande- eller säkerhetsbeteenden

				</span>
			    <div style="height:10px;"></div>
				<span style="font-size:15px; font-face: Garamond;">Ett annat begrepp inom KBT är flykt-, undvikande- eller säkerhetsbeteenden. Det kanske låter krångligt, men ofta är de olika beteendena olika sidor av samma mynt. Många gånger, men inte alltid, leder NAT till ett beteende som på ett eller annat sätt begränsar ditt liv och därför befäster de negativa tankarna ännu mer.
					
Det kan handla om att du inte går på festen som du blivit bjuden till trots att du sett fram emot den. Du stannar hemma (undvikandebeteende) eftersom du inte tror att de vill ha dig där utan bara tycker synd om dig. Eller också går du dit, men går hem tidigare (flyktbeteende) för att du tänker att de tycker att du är tråkig. Kanske går du dit, men dricker dig berusad (säkerhetsbeteende) för att undvika att folk ska tycka att du är tråkig.
				
Flykt-, undvikande- eller säkerhetsbeteenden är beteenden man använder för att på olika sätt undvika en situation som upplevs som hotfull helt enkelt. Detta begrepp kommer att dyka upp i den här övningen och i övningar längre fram.

								</span>
							    <div style="height:50px;"></div>
<span style="font-size:15px; font-face: Garamond;font-weight:Bold;">̈vning: Registrera tankar

												</span>
											    <div style="height:10px;"></div>
												<span style="font-size:15px; font-face: Garamond;">Det första steget för att göra sig av med de här tankarna och beteendena är att uppmärksamma dem genom att registrera dem. I den här övningen kommer du att få öva dig på att uppmärksamma situationer där negativa automatiska tankar uppstår, sätta ord på tankarna, beskriva vilka känslor tankarna framkallar och vilka eventuella flykt-, undvikande- eller säkerhetsbeteenden som du tog till för att lindra dina känslor.
													
I varje formulär registrerar du en situation som innehöll en negativ automatisk tanke. Sedan sparar du formuläret på ”Spara”-knappen och skapar ett nytt med ”Nytt”-knappen om du vill registrera en ny situation. Om du vill dela svaren till exempel till en e-postadress så använder du ”Skicka”-knappen. De understrukna orden i frågorna är snabblänkar som hjälper dig att lösa uppgiften, till exempel genom att förklara begreppet eller föreslå svarsalternativ. Om du ändå känner dig osäker kan du när som helst gå tillbaka hit och läsa på igen.
												
Tips: Om du inte har tid att fylla i hela formuläret i samband med att en negativ automatisk tanke uppstod, skriv bara ner själva tanken (fråga 2 i formuläret). Då kan du enkelt fylla i resten när du har mer tid.
												Lycka till!

																</span>
															    <div style="height:50px;"></div>
</body>
</html>