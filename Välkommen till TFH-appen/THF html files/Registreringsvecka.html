<html>
<head>
</head>
<body>
   
 <span style="font-size:15px; font-face: Garamond;">	￼En viktig del i KBT, framför allt vid depression, är att man försöker aktivera patienten. Detta gör man då det ofta uppstår en negativ spiral vid depression: eftersom man många gånger inte uppskattar saker som tidigare kändes roliga och meningsfulla, börjar man undvika dessa saker. Detta leder i sin tur till att man känner sig ännu mer nedstämd och kanske undviker fler saker.
	
	Beteendeaktivering går i korta drag ut på att du försöker identifiera de saker som du normalt sett uppskattar och tycker är roliga. Det kan vara att träffa vänner, läsa en bok, träna, fika, handla kläder eller någonting annat. Det viktigaste är att det är någonting som du gillar, oavsett vad det är. Dessa aktiviteter kallar man för plusaktiviteter.
	
	Du ska också identifiera de saker som du normalt sett inte uppskattar. Det kan vara att jobba, diska, betala räkningar, gå till läkaren eller någonting annat. Återigen, det spelar ingen roll vad det är, det viktigaste är att du själv inte uppskattar att göra aktiviteten. Det här kallar vi för minusaktiviteter.
	
	Det kan så klart vara svårt att avgöra vad som är plus- respektive minusaktiviteter i livet. Vissa tycker att det är skönt och avkopplande att diska, vissa hatar att läsa böcker, och så vidare. Det kan också vara så att någonting som är en plusaktivitet också ”har lite minus i sig” (och tvärtom). Att träffa vänner kan vara kul, men kanske också lite jobbigt, till exempel.
	
	För att förenkla övningen får du bestämma vad som väger över mest. Om en löprunda känns mest plus klickar du på plus. Om den känns minus klickar du på minus. Ifall du inte kan avgöra om den är plus eller minus, eller om du tycker att den är varken eller, kan du markera den som neutral. Det spelar ingen roll vad andra tycker, det är bara din bedömning som räknas här.
	
	Meningen med beteendeaktivering är att försöka fylla din tid med fler plusaktiviteter och färre minusaktiviteter. En del minusaktiviteter (men långt ifrån alla) måste man tyvärr stå ut med i livet: någon måste förmodligen diska, räkningarna ska betalas, och så vidare. Men genom att ifrågasätta varje minusaktivitet och tänka efter om du skulle klara dig utan den, och kanske i så fall ersätta den med en plusaktivitet, så kan balansen mellan plus och minus i livet bli bättre.
	I övningen Registeringsvecka ska du dock endast anteckna vad du gör en vecka utan att försöka byta ut minusaktiviteter mot plusaktiviteter, samt registrera hur din sinnesstämning har varit för varje dag.
	 <div style="height:40px;"></div>
	
	Övning: Registreringsvecka
	
	 <div style="height:40px;"></div>
	Den första beteendeaktiveringsövningen består alltså i att du ska registrera vad du gör under en vecka framöver. När du klickar på ”Ny registreringsvecka” importeras automatiskt de kommande sju dagarna från din smartphone-kalender om du använder dig av en sådan. Sedan kan du ändra de importerade aktiviteterna i din aktivitetsplan som du inte vill ha med och lägga till nya. Skriv ner allt vad du har planerat i veckan i aktivitetsplan, resten fyller du i under veckan.
	
	För varje aktivitet (även de som importerats från din kalender) ska du klicka i ifall det är en plusaktivitet, minusaktivitet eller neutral aktivitet. I slutet av varje dag får du fylla i hur din sinnesstämning har varit under dagen (0-100), där 0 är jätteledsen och 100 är jätteglad. Välj en siffra som du tycker speglar hur du har mått under dagen, detta gör du för att under utvärderingsövningen kunna se om beteendeaktiveringen har gjort att du blivit mindre nedstämd.
	
	Det är viktigt att du försöker få med allt du gör under veckan. Om du inte vet på förhand vad du ska göra hela veckan (vilket de flesta så klart inte vet) kan du fylla i schemat efterhand. Här kan du använda dig av vår påminnelsefunktion. Där kan du välja att få påminnelser under dagen om att du ska registrera aktiviteter och även en påminnelse om att ställa in stämningsläge. Tänk dock på att det är bra om du försöker fylla i det du vet redan innan veckan börjar, så att du känner att du har kommit igång.
	 <div style="height:40px;"></div>
	I delövningen ”Plusvecka” ska du försöka få fler plustimmar och färre minustimmar, men just nu räcker det alltså med att du antecknar precis vad du hade tänkt göra den här veckan.
	
	Lycka till!

	</span>
    <div style="height:40px;"></div>
    

	
</body>
</html>