<html>
<head>
</head>
<body>
   
 
 <span style="font-size:15px; font-face: Garamond;">Inför den här övningen rekommenderar vi att du gör övningarna ”Registrera tankar” och ”Tankefällor”. Där får du lära dig om negativa automatiska tankar (NAT) och tankefällor, samt registrera tankar som du faktiskt kan klistra in automatiskt i den här övningen. Allt detta kommer du att ha användning av nu.
	</span>
    <div style="height:10px;"></div>
	<span style="font-size:15px; font-face: Garamond;font-weight:Bold;">Tankar påverkar våra känslor
		
		</span>
	    <div style="height:10px;"></div>
	
		<span style="font-size:15px; font-face: Garamond;">Tänk dig att du ser ett störtlopp på tv. När det går som allra fortast för en av åkarna så tappar han balansen och vurpar. Han voltar otäckt och slår sig gång på gång på gång i en våldsam hastighet. Många som ser någonting sådant på tv får ett ansiktsuttryck som om de själva ramlat och slagit sig, de liksom väser ”AJ-AJ-AJ!” och känner obehaget i hela kroppen.
		Trots att man inte själv har gjort illa sig känner man sig väldigt illa till mods bara av tanken på att slå sig så illa. Detta är ett exempel på hur våra tankar påverkar våra känslor.
		Att utmana negativa tankar är en central del i KBT-behandlingar mot depression, ångest och social fobi. Det är viktigt eftersom tankarna (som i exemplet med störtloppsåkaren), genom vår tolkning, påverkar hur vi känner oss. Om du tänker att du är värdelös kommer du förmodligen att bli mer ledsen och nedstämd. Om du tänker att du inte klarar av en social situation kommer du förmodligen att få mer ångest, och så vidare.
			</span>
		    <div style="height:10px;"></div>
		
			<span style="font-size:15px; font-face: Garamond;font-weight:Bold;">Strategier för att utmana negativa tankar

				</span>
			    <div style="height:10px;"></div>
			
				<span style="font-size:15px; font-face: Garamond;">Alldeles strax kommer vi att beskriva övningen ”Utmana tankar”. En del i övningen är att hitta motbevis till din NAT. För att underlätta att hitta motbevis finns några strategier som man kan ta till sin hjälp. Du behöver inte använda dig av dem, men om du fastnar för dem finns de nära till hands som snabblänk i formuläret.
				 Ta någon annans perspektiv/nya ögon
				En bra metod för att utmana de hårda krav man har på sig själv är att försöka se på saken ur någon annans perspektiv. Vad skulle du säga till en vän eller familjemedlem som befann sig i samma situation? Ärligt talat – skulle inte du också tycka att deras negativa automatiska tanke var överdriven? Om någon hade ångest på en fest och DU märkte det, skulle du verkligen döma dem för det? Om en vän kände sig värdelös, skulle inte du påminna din vän om vilka fantastiska sidor han eller hon har?
				 Värsta scenariot
				En metod för att motverka katastroftänkande är att försöka ändra fokus från tanken på att det värsta tänkbara kommer att inträffa till hur du skulle klara av
				eller hantera katastrofen om den vore ett faktum. För att klara av detta kan man ställa sig frågor som:
				 ”Vad är det värsta som kan hända?”
				 ”Om det värsta händer – än sen då?”
				 ”Skulle det verkligen vara så hemskt som jag föreställer mig?”
				 ”Spelar det egentligen någon roll om 20 år?”
				Även om det allra värsta skulle hända kommer du säkert många gånger inse att det inte vore hela världen. Du kommer att klara av att handskas med situationen och obehaget kommer att gå över efter ett ganska kort tag. Detta gäller förstås även om du begår ett misstag eller framstår som nervös eller frånvarande i en viss situation.
				 Ohjälpsamma tankar
				En metod som många tycker är bra är att dela upp tankar i hjälpsamma och ohjälpsamma tankar. Ohjälpsamma tankar kan vara sanna eller falska, men
				har det gemensamt att de inte stärker dig eller hjälper dig att komma vidare.
				Ett exempel på en ohjälpsam tanke är ”Jag är dålig på jobbet”. Du kanske är dålig på jobbet (eller inte) men tanken kommer inte att få dig att må bättre i vilket fall. Att vara för självkritisk är inte bra i längden. En mer hjälpsam variant av samma tanke skulle kunna vara ”Jag är inte så bra mina arbetsuppgifter, men mina arbetskamrater gillar mig och jag kan bli bättre på detta om jag tränar”.
				Du kan avgöra om en tanke är ohjälpsam genom att fråga dig: Hjälper denna tanke mig? Känner jag mig bra när jag tänker på detta sätt? Är jag snäll mot mig själv genom att tänka så här?
				 Vinst/förlust-resonemang
				Du kan även fundera på vad du vinner respektive förlorar på att ha en viss tanke. Om du tycker att nackdelarna överväger kan det vara lättare för dig att avfärda tanken. Om nackdelarna med en tanke överväger – varför ska du tänka på det viset? Varför inte säga emot dina automatiska tankar om du ändå bara förlorar på att ha dem?
				 Slutsatser av tankarna
				Ibland händer det att man efter att ha provat ett antal strategier, kommer fram till att de negativa automatiska tankarna faktiskt är helt och hållet sanna. Då
				är det viktigt att fråga sig: ”Vilka slutsatserna jag drar av denna tanke och är dessa realistiska?”

					</span>
				    <div style="height:10px;"></div>
				
				
	
	<span style="font-size:15px; font-face: Garamond;font-weight:Blod;">̈vning: Utmana tankar
			</span>
		    <div style="height:10px;"></div>
		
		
		<span style="font-size:15px; font-face: Garamond;">	I övningen ”Utmana tankar” kommer du att ifrågasätta dina negativa automatiska tankar. Detta är ett sätt att lära om hjärnan, att den inte ska ”köpa” de negativa automatiska tankarna utan vidare.
			I början kommer du att behöva anstränga dig för att fånga de negativa automatiska tankarna och ifrågasätta dem i formulären för att testa om de verkligen är sanna. Det är inte ovanligt att man med tiden lär sig att känna igen tankarna och tankefällorna automatiskt. Kanske behöver man inte ens skriva ner dem i formulären längre, utan istället avfärda dem automatiskt: ”Aha! Nu tänker jag en sådan tanke igen! Aja-baja!”
			Övningen består av ett formulär med sex svarsfält: 1. Negativ automatisk tanke (NAT)
			Här ska du skriva ner den negativa automatiska tanke som du har identifierat. Du kan antingen skriva ner en helt ny eller kopiera och klistra in en NAT från övningen ”Registrera tankar”. Om du är osäker på vad en NAT är kan du klicka på snabblänken och läsa en kort förklaring av uttrycket.
			2. Dina bevis
			Här ska du skriva ner det som faktiskt talar för att den negativa automatiska tanken stämmer. Om din NAT exempelvis är ”Om jag går på festen kommer jag att få ångest och göra bort mig” så kan bevisen för vara: ”Jag är nervös” eller ”Jag har sovit dåligt och är inte sugen på att festa idag”. Om din NAT istället är ”Alla tycker att jag är så himla värdelös på jobbet” kan bevisen för vara: ”Jag har inte hunnit göra mina arbetsuppgifter som min chef sa att jag skulle göra”.
			3. Hur mycket tror du på att din negativa automatiska tanke stämmer?
			Sätt ett värde mellan 0-100 på hur mycket du tror på din negativa automatiska tanke innan du börjat utmana den. Ju högre siffra, ju mer tror du på tanken. Om du inte tror på den så mycket kanske du sätter 10, om du tror på den mycket sätter du kanske 70 och om du är helt övertygad om att den stämmer sätter du 100.
			4. Dina motbevis
			Här ska du skriva ner det som talar emot din negativa automatiska tanke. Om din NAT är ” Om jag går på festen kommer jag att få ångest och göra bort mig” så kan motbevisen vara: ”Jag var på fest förra helgen, det gick bra”, ”Idag känner jag mig ganska pigg och lite sugen på fest”. Om din NAT istället är ”Alla tycker att jag är så himla värdelös på jobbet” så kan motbevisen vara: ”Jag är inte bra på allt, men vissa saker är jag faktiskt bra på” eller ”Jag är inte snabbast på det jag gör, men jag gör det noggrant och mina arbetskamrater tycker om mig”.
			Här kan du, om du vill, använda dig av ”Strategier för att utmana negativa tankar”. 5. Innehåller din NAT någon tankefälla?
			Ibland innehåller en NAT en tankefälla, som vi har berättat om tidigare. Ifall din NAT innehåller en eller fler tankefällor kan du ange det här, annars kan du lämna det här fältet tomt.
			6. Alternativ tanke
			Finns det någon balanserad/mer realistisk tanke som summerar bevisen för och emot din NAT? Vad drar du för slutsatser av dina svar? Genom att hitta en mer balanserad tanke låter du inte din NAT ”smita igenom” och påverka dig negativt i för stor utsträckning. Kanske är din balanserade tanke i själva verket en positiv tanke? Även om din alternativa tanke inte är mer positiv än den ursprungliga tanken har du ifrågasatt den och testat om den är riktig, vilket är det viktigaste med denna övning.
			Nu vet du allt du behöver veta för att köra igång med övningen ”Utmana tankar”. Du sparar som vanligt genom att klicka på ”Spara”-knappen och skapar ett nytt formulär med ”Nytt”-knappen om du vill registrera en ny situation. Om du vill dela svaren till exempel till en e-postadress så använder du ”Skicka”- knappen. De understrukna orden i frågorna är snabblänkar som hjälper dig att lösa uppgiften, till exempel genom att förklara begreppet eller föreslå svarsalternativ. Om du ändå känner dig osäker kan du när som helst gå tillbaka hit och läsa på igen.
			Tips: Precis som i övningen ”Registrera tankar” går det bra att endast fylla i din negativa automatiska tanke (fråga 1 i formuläret) ifall du inte har tid med resten i samband med att en negativ tanke uppstår. Då kan du enkelt fylla i resten när du har mer tid.
			Lycka till!
			</span>
		    <div style="height:40px;"></div>

</body>
</html>