<html>
<head>
</head>
<body>
   
 <span style="font-size:15px; font-face: Garamond;">	￼När du påbörjar den här övningen är det meningen att du ska ha genomfört ”Registreringsvecka”, men det är inte nödvändigt. Tanken med beteendeaktivering är att du ska börja göra saker som du tycker är roliga och meningsfulla, aktiviteter som du kanske har undvikit som en följd av depression.
	Registreringsveckan är ett sätt att se ungefär hur din vecka ser ut i normala fall, den här övningen går ut på att balansera upp din vecka med fler plusaktiviteter, därav namnet ”Plusvecka”. I den sista beteendeaktiveringsövningen ”Utvärdering” kommer du att få se hur fler plusaktiviteter har påverkat din sinnesstämning. Förhoppningen är så klart att en bättre balans mellan plus- och minusaktiviteter ska höja ditt stämningsläge. Efter att du har gjort en plusvecka och utvärderat kan du även göra fler plusveckor som du sedan kan jämföra med varandra eller med registreringsveckan.
	Det kanske låter lite simpelt att bara börja göra fler roliga saker för att komma ur en depression. Kom då ihåg att KBT har gott vetenskapligt stöd för sin effekt. Precis som behandlingar av andra sjukdomar fungerar det inte för alla, men faktum är att beteendeaktivering många gånger är ett stort steg mot att komma ur sin depression.
	Din egen arbetsinsats är många gånger avgörande för om du lyckas eller inte. Beteendeaktivering innebär precis som KBT i övrigt att du får arbeta hårt för att lyckas. Glöm därför inte att ge dig själv belöningar, bara att du har tagit dig hit är ett tecken på att du verkligen vill förändra din situation. Bra jobbat!
	Övning: Plusvecka
	
	I den här övningen är det alltså meningen att du ska börja balansera upp din vecka med fler plusaktiviteter och färre minusaktiviteter. Du kommer att få en ny aktivitetsplan som vi kallar för ”plusvecka”. Genom att klicka på ”Ny plusvecka” importeras automatiskt de kommande sju dagarna från din smartphone-kalender om du använder dig av en sådan, precis som i ”Registreringsvecka”- övningen. Nu får du även, om du vill, välja en vecka att jämföra din plusvecka med. Det kan antingen vara en tidigare registreringsvecka eller en plusvecka. Jämförelseveckan visas i den vänstra kolumnen för varje dag i plusveckan. Den högra kolumnen är din nya vecka. Du ska som vanligt också skatta ditt totala stämningsläge efter varje dag.
	
	Under plusveckan är det viktigt att du verkligen funderar över vilka minusaktiviteter som är absolut nödvändiga och vilka du faktiskt skulle kunna hoppa över. Om du ska träffa släkten och tycker att det är en minusaktivitet, är det verkligen nödvändigt? Tänk efter: vad skulle hända om du inte gjorde det?
	
	Det kan också vara så att du gör saker av gammal vana. Om du exempelvis tittar på tv på kvällen och tycker att det är en minusaktivitet (det kan givetvis också vara en avslappnande plusaktivitet om du tycker det), fundera på vad du skulle kunna byta ut det mot. Kanske kan du ta en skön promenad och lyssna på en podcast (radioprogram)? Eller gå och träna på gymmet (ta en löprunda om du tycker om att träna men inte har gymkort)? Eller hitta ett kvällsöppet café och fika med en vän, eller köpa en tidning och bara slappa över en kopp te på egen hand?
	
	Egentligen spelar det ingen roll vad du gör, så länge du tycker att det är en plusaktivitet. Under plusveckan kommer du att få lite hjälp på traven att hitta på plusaktiviteter om du inte kommer på egna. Du kan antingen välja bland de plusaktiviteter som du registrerade under registreringsveckan (klicka på ”Välj tidigare plusaktivitet”) eller välja någon av våra förslag (klicka på ”Välj från förslag”).
	
	Tips: Om du vill ha påminnelser under dagen om att du ska utföra plusaktiviteter och ställa in stämningsläge finns en påminnelsefunktion där du själv kan välja hur ofta du vill bli påmind.
	</span>
    <div style="height:40px;"></div>
    

	
</body>
</html>